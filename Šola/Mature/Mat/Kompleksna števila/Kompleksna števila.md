V množici realnih števil ne moremo rešiti enačbe: $x^2 = −1$.
Če je x pozitiven ali enak 0, rezultat kvadriranja ne more biti negativen. Če je x negativen, pa predznak pri kvadriranju odpade in rezultat kvadriranja spet ne more biti negativen. Tako vidimo, da leva stran ne more biti enaka desni niti za pozitiven x niti za negativen x niti za x = 0.
Če dopustimo možnost, da rešitev zgornje enačbe vseeno obstaja, ta rešitev nikakor ne more biti niti pozitivna niti negativna niti enaka 0. Odločimo se, da rešitev zgornje enačbe označimo z oznako **i**. To število imenujmo **imaginarna enota**. Ker število **i** ne more biti niti pozitivno niti negativno niti enako 0, vidimo, da **i** sploh ne more biti realno število.

Očitno ima zgornja enačba ($x^2 = -1$) še eno rešitev, namreč **−i**. Tudi število **−i** ne more biti realno število. Če nadaljujemo z računanjem, dobimo še več števil, ki niso elementi množice $\mathbb{R}$, npr.: $i + i = 2i, \\\ 2i + 3i = 5i \dots$
Vsa dobljena števila imajo obliko $bi$ (za $b \in \mathbb{R}$)
Imenujemo jih **imaginarna števila**.
Poskusimo tako število sešteti z običajnim realnim številom a. Dobljeni rezultat je število sestavljeno iz dveh delov:
**realnega** in **imaginarnega**.
Zapišemo ga kot vsoto: $a + bi$.
Taka števila imenujemo kompleksna števila.

Množico kompleksnih števil označimo s $\mathbb{C}$.
$\mathbb{C} = \{a + bi;  a, b \in \mathbb{R}\}$

Poljubno kompleksno število z lahko torej zapišemo v obliki: $z = a + bi$   ($a, b \in \mathbb{R}$).
Realno število $a$, ki nastopa v tem zapisu, imenujemo **realna komponenta**
števila $z$ in to zapišemo: $Re \ z = a$.
Realno število $b$, ki nastopa v tem zapisu, imenujemo **imaginarna komponenta** števila $z$ in to zapišemo: $Im \ z = b$.

Če je imaginarna komponenta števila $z$ enaka 0, ima število $z$ samo realno komponento. V tem primeru je število $z$ realno število. To pomeni, da realna števila razumemo kot podmnožico množice kompleksnih števil:
$\mathbb{R} \subset \mathbb{C}$