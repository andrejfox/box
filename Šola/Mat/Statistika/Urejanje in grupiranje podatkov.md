Pridobljeni podatki so največkrat nepregledni. Zato jih moramo najprej urediti. Lahko jih razvrstimo po velikosti, lahko jih združujemo v skupine. Podatke tudi pregledamo, da izločimo podatke, ki so nerealni.

---

**Frekvenca** (oznaka $f$) je posamezno število diskretnih statističnih enot iste vrednosti statističnega podatka.

Največji podatek označimo z $x_{max}$, najmanjši podatek pa z $x_{min}$.

Če je diskretnih podatkov zelo veliko ali če so podatki zvezni, jih združujemo v skupine ali **frekvenčne razrede**, ki so navadno enako široki (ni pa nujno). Širina frekvenčnega razreda je razlika med zgornjo in spodnjo mejo razreda: $d_k = z_k - s_k$.

**Sredina frekvenčnega razreda**: $x_k = \frac{z_k + s_k}{2}$.

**Frekvenčna porazdelitev** ali **frekvenčna preglednica** je prikaz vrednosti oz. lastnosti in njihovih frekvenc v tabeli.

**Relativna frekvenca** (oznaka $f'$) je vrednost, ki pove kolikšen delež celote pomeni posamezna vrednost statističnega podatka oz. število podatkov v frekvenčnem razredu. Največkrat jo podamo v %. Izračun: $f'_k=\frac{f_k}{N}$, kjer je _N_ število vseh enot.
